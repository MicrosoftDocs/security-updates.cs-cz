---
TOCTitle: Funkce služby RMS
Title: Funkce služby RMS
ms:assetid: '4a147e77-8df0-4b12-a3a0-8eb31f5b22dc'
ms:contentKeyID: 18113265
ms:mtpsurl: 'https://technet.microsoft.com/cs-cz/library/Cc720265(v=WS.10)'
---

Funkce služby RMS
=================

Služba RMS představuje jednotné řešení ochrany obsahu. Služba RMS zároveň obsahuje nástroje, pomocí kterých je možné instalovat a konfigurovat servery, klienty a uživatelské účty pro důvěryhodné entity v systému RMS. Tato instalace zahrnuje následující funkce:

-   **Zápis serverů**. Organizace nainstaluje do každé doménové struktury server kořenové certifikace, který bude součástí systému RMS, a to tak, že každý server kořenové certifikace zapíše ke službě Microsoft Enrollment Services. Proces zápisu může být automatický v případě, že je daný server připojen k Internetu. Jestliže však připojen není, můžete jej zapsat ručně během zápisu offline odesláním požadavku na zápis společnosti Microsoft z jiného počítače, který je k Internetu připojen. Po zápisu je serveru kořenové certifikace přiřazen certifikát pro poskytování licencí, pomocí kterého lze server identifikovat v hierarchii důvěryhodnosti služby RMS dané organizace. Organizace potom nainstaluje zbývající servery, které budou tvořit součást daného systému. Buď je připojí do clusteru serveru kořenové certifikace příslušné doménové struktury, nebo provede dílčí zápis jednoho či více serverů správy licencí u serveru kořenové certifikace. Během zápisu serveru jsou vytvořeny certifikáty, které serverům umožňují vydávat licence považované službou RMS za důvěryhodné. Další informace získáte v této sadě dokumentace v části Zápis služby RMS tématu Technické informace týkající se služby RMS.
-   **Instalace klientského softwaru**. V organizaci je nutné nainstalovat klientský software RMS do všech klientských počítačů, v nichž budou vytvářeny nebo využívány informace chráněné službou RMS. Po instalaci softwaru je třeba počítač aktivovat. Počítač je aktivován po vytvoření certifikátu počítače pro přihlášeného uživatele. Certifikát počítače obsahuje veřejný klíč daného počítače. Aktivace představuje interní proces v počítači, který je pro uživatele zcela transparentní.
-   **Certifikace uživatelů**. Organizace musí určit uživatele, kteří budou v rámci dané instalace služby RMS považováni za důvěryhodné entity. Za účelem realizace uvedeného kroku vydá služba RMS certifikáty účtů práv, které uživatelským účtům přiřadí pár klíčů chráněný právě pro počítač konkrétního uživatele. Uvedené certifikáty uživatelům umožňují publikování a využívání obsahu chráněného službou RMS. Každý certifikát obsahuje veřejný klíč, který slouží k licencování informací zamýšlených pro využití jednotlivými uživateli. Další informace najdete v této sadě dokumentace v části Certifikace účtů služby RMS tématu Technické informace týkající se služby RMS.
-   **Zápis klientů**. Pokud bude prostřednictvím klientských počítačů, které nejsou připojeny k podnikové síti, publikován obsah chráněný službou RMS, je vyžadován zápis klienta. Klientské počítače zapsané ke službě RMS získají klientské certifikáty pro poskytování licencí, které uživatelům umožní publikování obsahu chráněného službou RMS v případě, že dané počítače nejsou připojeny k podnikové síti. Další informace získáte v této sadě dokumentace v části Zápis klienta RMS tématu Technické informace týkající se služby RMS.
-   **Standardní definice práv a podmínek využití**. Služba RMS používá k vyjádření práv a podmínek využití syntaxi jazyka XML, konkrétně jazyk XrML (eXtensible rights Markup Language) verze 1.2.1. Další informace najdete v této sadě dokumentace v části Jazyk XrML tématu Technické informace týkající se služby RMS.
-   **Licence k publikování, které definují podmínky a práva využití**. V aplikacích s podporou služby RMS mohou autoři pomocí jednoduchých nástrojů ke svému obsahu přiřazovat specifická práva a podmínky využití, které jsou v souladu s obchodními zásadami organizace. Tyto podmínky a práva využití jsou definovány v rámci licencí k publikování, které určují ověřené uživatele, již mohou využívat obsah, a také způsob, jímž smí být obsah používán a distribuován. Další informace získáte v této sadě dokumentace v části Licence k publikování tématu Technické informace týkající se služby RMS.
-   **Licence k použití, které vynucují podmínky a práva využití**. Uživatel, který obdrží obsah chráněný službou RMS, musí odeslat požadavek na licenci k použití a získat ji od služby RMS. Teprve potom může daný obsah zobrazit. Licence k použití jsou udělovány jednotlivcům a jsou v nich uvedeny seznamy podmínek a práv využití pro příslušné osoby využívající tento obsah. Práva a podmínky využití mohou aplikace s podporou služby RMS číst, interpretovat a vynucovat pomocí funkcí technologie RMS. Další informace najdete v této sadě dokumentace v části Licence k použití tématu Technické informace týkající se služby RMS.
-   **Šifrování a klíče**. Obsah chráněný službou RMS je vždy šifrován. Aplikace s podporou služby RMS šifrují obsah prostřednictvím symetrických klíčů. Všem serverům, klientským počítačům a uživatelským účtům služby RMS s aktualizací SP1 je přiřazen pár 1024bitových klíčů RSA. Pomocí těchto párů klíčů služba RMS šifruje klíč obsahu v licencích k publikování i k použití a podepisuje certifikáty a licence RMS zajišťující přístup udělený pouze uživatelům a počítačům s řádným oprávněním. Klíč obsahu je šifrován prostřednictvím veřejného klíče serveru v licenci k publikování. Pokud chce chráněný obsah využít uživatel, je klíč obsahu šifrován pomocí veřejného klíče certifikátu účtu práv daného uživatele v licenci k použití, aby bylo možné určit a vynutit práva udělená konkrétnímu uživatelskému účtu. Další informace získáte v této sadě dokumentace v části Šifrování a klíče služby RMS tématu Technické informace týkající se služby RMS.
-   **Šablony zásad práv**. Správci mohou vytvářet a distribuovat oficiální šablony zásad práv, které definují podmínky a práva využití pro předdefinovanou sadu uživatelů. Použití těchto šablon představuje vhodný způsob, jak v rámci organizace vytvořit hierarchie klasifikace dokumentů pro daný obsah. Organizace může například vytvořit pro své zaměstnance šablony zásad práv, které důvěrnému, klasifikovanému a soukromému obsahu přiřazují samostatné podmínky a práva využití. V aplikacích s podporou služby RMS lze využívat šablony, pomocí nichž mohou uživatelé k obsahu snadno a konzistentně přiřazovat zásady využití. Další informace najdete v této sadě dokumentace v části Šablony zásad práv tématu Technické informace týkající se služby RMS.
-   **Seznamy odvolání**. Správci mohou vytvářet a distribuovat seznamy odvolání určující ohrožené zaregistrované objekty, jejichž platnost je zrušena a které jsou ze systému RMS odebrány. Seznam odvolání organizace může zrušit platnost certifikátů pro specifické počítače nebo uživatelské účty. Do seznamu odvolání lze například přidat certifikát účtu práv zaměstnance s ukončeným pracovním poměrem, takže jej nebude možné dále používat pro žádné operace, jako je získání nových licencí k publikování a k použití. Další informace najdete v této sadě dokumentace v části Odvolání služby RMS tématu Technické informace týkající se služby RMS.
-   **Zásady vyloučení**. Správci mohou na straně serveru implementovat zásady vyloučení a zajistit tak odmítání požadavků na licence podle ID uživatele daného žadatele (pověření pro přihlášení systému Windows či ID služby Microsoft® .NET Passport), certifikátu účtu práv nebo verze bezpečnostního modulu. Zásady vyloučení zamítnou nové žádosti o licenci, které jsou provedeny ohroženými zaregistrovanými objekty zabezpečení, ale na rozdíl od odvolání nezpůsobí zásady vyloučení zrušení platnosti těchto objektů. Správci mohou zároveň vyloučit potenciálně nebezpečné nebo ohrožené aplikace, aby nemohly dešifrovat obsah chráněný službou RMS. Další informace získáte v této sadě dokumentace v části Vyloučení služby RMS tématu Technické informace týkající se služby RMS.
-   **Protokolování**. Správci mohou v rámci organizace sledovat a kontrolovat využívání obsahu chráněného službou RMS. Služba RMS instaluje podporu protokolování, takže organizace mají k dispozici záznamy aktivit služby RMS, včetně informací o vydaných nebo odmítnutých licencích k publikování a k použití. Další informace najdete v této sadě dokumentace v části Správa protokolování tématu Provoz serveru RMS.
-   **Flexibilní řešení z hlediska rozšíření a vlastního nastavení**. Pomocí sady SDK Služby správy přístupových práv v systému Windows lze tuto službu rozšířit na podporu dalších funkcí.
